---
layout: post
title:  "Fisica dei plasmi: dall'elettromagnetismo al confinamento di antimateria"
date:   2017-11-01
author: Milano
categories:  
permalink: /:categories/:year/:month/:day/:title/
hidden: true
---

La ricerca sulla fisica dei plasmi all’Università degli Studi di Milano

_(A cura di Emilio Villa, Università degli Studi di Milano)_

## Fisica dei plasmi: dall'elettromagnetismo al confinamento di antimateria

Prima di tutto: che cos'è un _plasma_? 
In natura la forza elettromagnetica tende a formare strutture, come ad esempio atomi e molecole stabili o, se preferite, cristalli. 
Tali sistemi hanno energie di legame maggiori dell'energia termica dell'ambiente in cui si trovano.
Quando sono posti in un ambiente sufficientemente caldo, i legami si spezzano: gli atomi, ad esempio, si dividono in elettroni (carichi negativamente) e ioni (carichi positivamente).
Il risultato è un insieme di cariche che non sono né libere, essendo sottoposte ai campi elettromagnetici di tutte le altre cariche, né legate, in cui si osserva l'emergere di dinamiche collettive complesse.
Il termine plasma è usato proprio per riferirsi a sistemi di questo tipo. 

Dal momento che i primi legami a spezzarsi con l'aumento della temperatura sono i legami inter-atomici, i plasmi terrestri si formano per lo più a partire dalla fase gassosa.
Esempi di plasmi terrestri sono i fulmini e le aurore boreali, nonché tutti i plasmi generati in laboratorio o per applicazioni industriali. 
Nonostante la scarsa presenza sulla Terra, va notato che circa il 95% della materia (barionica, non oscura) presente nell'universo è costituita da plasma. 

<div class="row">
    <div class="col s12 m8 offset-m2">
         <img src="/sistemidiriferimento/img/17_11_01_PLSM/Aurora_boreale.jpg"/>
    </div>
</div>

{:.image-caption}
* Foto di un bellissimo plasma terrestre: l'aurora boreale. Immagine distribuita sotto licenza Creative Commons CC0.

In fisica dei plasmi, la ricerca più significativa riguarda
la fusione termonucleare controllata come possibile fonte di energia per il futuro. 
È proprio in questo contesto che il cosiddetto _confinamento_ del plasma diventa essenziale.
Il plasma è un sistema _carico_ e pertanto può essere confinato mediante l'utilizzo di opportuni campi elettromagnetici, generati facendo passare corrente in apposite bobine. 
La geometria dei campi necessaria per il confinamento può risultare piuttosto complessa. 
Negli anni sono state sviluppate due tipologie di macchine adatte a confinare il plasma. 
Da una parte si hanno delle ciambelle regolari avvolte da bobine quasi circolari dette _Tokamak_, dall'altra macchine dalle forme più bizzare che prendono il nome di _Stellarator_ .
Le prime fanno passare delle forti correnti non solo nelle bobine ma anche nel plasma per garantirne il confinamento, le seconde deformano le bobine nello spazio per ottenere il medesimo risultato. 
Il confinamento del plasma è essenziale non solo per tutte le possibili applicazioni, come ad esempio la costruzione di un reattore a fusione, ma anche semplicemente per poterne studiare le proprietà.

<div class="row">
    <div class="col s12 m6 offset-m3">
         <img src="/sistemidiriferimento/img/17_11_01_PLSM/COMPASStokamak_chamber.jpg"/>
    </div>
</div>

{:.image-caption}
* Interno di un Tokamak. Immagine distribuita sotto licenza CC BY 3.0 .

<div class="row">
    <div class="col s12 m6 offset-m3">
         <img src="/sistemidiriferimento/img/17_11_01_PLSM/W7X-Spulen_Plasma_blau_gelb.jpg"/>
    </div>
</div>

{:.image-caption}
* Schema rappresentativo di uno Stellarator: sono mostrate in blu le bobine distorte nello spazio e in giallo il plasma confinato all'interno della camera. Immagine distribuita sotto licenza CC BY 3.0 .

I plasmi si dividono in plasmi non-neutri e plasmi neutri. 
Nei primi, popolazioni con cariche opposte non si bilanciano esattamente e pertanto il sistema nell'insieme non è neutro, nei secondi accade l'esatto contrario.
I primi sono caratterizzati da una dinamica più semplice nonostante presentino comunque aspetti in comune con i plasmi neutri. 

Per studiare i plasmi non-neutri è stata sviluppata negli anni '30 la cosiddetta _macchina di Penning-Malmberg_, dal nome dei suo creatori. 
Lo schema di una macchina di Penning-Malmberg è il seguente:
<div class="row">
    <div class="col s12 m6 offset-m3">
         <img src="/sistemidiriferimento/img/17_11_01_PLSM/Penning_Trap.jpg"/>
    </div>
</div>

{:.image-caption}
* Schema di una trappola di Penning: il cilindro conduttore è diviso in tre settori di cui i due all'esterno sono posti a potenziale positivo per confinare assialmente il plasma di ioni positivi. Il confinamento radiale è garantito dal campo magnetico $\mathbf{B}$ uniforme diretto assialmente. Immagine distribuita sotto licenza CC BY 3.0 .

Come si vede il plasma è confinato semplicemente per mezzo di due opportune barriere di potenziale e di un campo magnetico uniforme diretto assialmente. 

Queste trappole consentono di studiare diversi fenomeni fisici di interesse come ad esempio fenomeni collettivi. 
Il plasma presenta una dinamica analoga a quella di un fluido incomprimibile bidimensionale e quindi le trappole possono essere impiegate per 
studiare la dinamica e gli stati di equilibrio di sistemi fluidi come ad esempio flussi turbolenti, la formazione di strutture coerenti (vortici) e la cristallizzazione in stati di equilibrio non banali (Thomas M. O'Neil. <a href="http://dx.doi.org/10.1063/1.882521">Trapped plasmas with a single sign of charge. Physics Today 52, 2, 24 (1999)</a>. DOI: http://dx.doi.org/10.1063/1.882521). 
La dinamica e l'equilibrio dei plasmi non-neutri diventano più complicati in presenza di contaminazioni, come ad esempio l'esistenza di due diverse specie intrappolate:
_sporcando_ con cariche opposte il plasma si può dare vita a fenomeni di instabilità.
Studiare queste instabilità è di fondamentale importanza per compiere studi sull'anti-materia.
Infatti l'unico metodo per la produzione controllata e il confinamento di anti-idrogeno a basse energie tali da permettere studi di simmetria materia anti-materia sulla struttura atomica si basa sull'uso di trappole di Penning-Malmberg (G.B. Andresen, M.D. Ashkezari, M. Baquero-Ruiz, W. Bertsche, P.D. Bowe, E. Butler, C.L. Cesar, M. Charlton, A. Deller, S. Eriksson, J. Fajans,  T. Friesen, M.C. Fujiwara, D.R. Gill, A. Gutierrez, J.S. Hangst, W.N. Hardy, R.S. Hayano, M.E. Hayden, A.J. Humphries, R. Hydomako, S. Jonsell, S.L. Kemp, L. Kurchaninov, N. Madsen, S. Menary, P. Nolan, K. Olchanski, A. Olin, P. Pusa, C. Ø. Rasmussen, F. Robicheaux, E. Sarid, D.M. Silveira, C. So, J.W. Storey, R.I. Thompson, D.P. van der Werf, J.S. Wurtele, and Y. Yamazaki. <a href="http://dx.doi.org/10.1038/nphys2025">Confinement of antihydrogen for 1,000 seconds</a>. Nature Physics 7 558, 2011. DOI:10.1038/nphys2025). 
Il confinamento, il raffreddamento e la sovrapposizione delle due specie necessarie per la ricombinazione dell'anti-idrogeno coinvolgono processi complessi per i quali è necessaria 
un'ottima conoscenza dei fenomeni di instabilità e lo sviluppo di tecniche accurate di manipolazione e controllo di specie cariche.








## Generazione RF, caos e instabilità in Unimi
È proprio una macchina di Penning-Malmberg quella utilizzata nel laboratorio di plasmi del dipartimento di fisica dell'Università degli Studi di Milano per indagare questi complicati sistemi. 
La macchina si chiama ELTRAP (ELectron TRAP) ed è usata per confinare e studiare plasmi di elettroni.

<div class="row">
    <div class="col s12 m6 offset-m3">
         <img src="/sistemidiriferimento/img/17_11_01_PLSM/FotoELTRAP.jpg"/>
    </div>
</div>

{:.image-caption}
* Foto della macchina ELTRAP aperta: si vedono distintamente gli elettrodi di cui è composta.

La camera a vuoto di ELTRAP, mantenuta in regime di _ultra alto vuoto_ (10<sup>-8</sup> - 10<sup>-9</sup> mbar), è attorniata da 12 elettrodi cilindrici. 
La lunghezza massima di confinamento è di circa 1 m, mentre il raggio della camera di circa 45 cm. 
I due elettrodi esterni sono sempre mantenuti a terra in modo tale che il potenziale al di fuori della regione di intrappolamento sia ben definito; qualunque coppia di elettrodi interni può invece essere posta a 
potenziale negativo (positivo) per creare una buca per elettroni (ioni) di profondità V<sub>well $\leq$ 100</sub> V.  
La camera è attorniata da un solenoide in grado di produrre un campo omogeneo diretto assialmente $\leq 0.2$ T.
In questo condizioni, il plasma di elettroni ottenuto è caratterizzato tipicamente da frequenze di ciclotrone nel range dei GHz, frequenze di rotazione e di diocotron (vedi dopo) dell'ordine dei 10-100 kHz. 
La frequenza legata al moto assiale di bounce degli elettroni è dell'ordine di 0.1-1 MHz.
La macchina è fornita di due diagnostiche, una ottica, una elettrostatica. 
Ponendo a ground uno degli elettrodi esterni, il plasma può essere gettato fuori dalla camera su uno schermo al fosforo che accoppiato ad una CCD consente di visualizzare l'immagine trasversale del plasma.
In alternativa, si può misurare la corrente indotta dal plasma su uno degli elettrodi compresi nella regione di confinamento.
Alcuni degli elettrodi infatti sono appositamente suddivisi in più settori a questo scopo.

La ricerca del gruppo di plasmi dell'Unimi si focalizza principalmente su un meccanismo di generazione del plasma basato sul riscaldamento a radiofrequenza del
gas residuo presente all'interno della camera, da qui in avanti detto _generazione RF_ (B. Paroli et al. <a href="https://doi.org/10.1088/0963-0252/19/4/045013">Broadband radio frequency plasma generation in a Penning-Malmberg trap. Plasma Sources</a> Sci. Technol. 19 (2010), p. 045013. DOI: https://doi.org/10.1088/0963-0252/19/4/045013).
Il plasma è prodotto ponendo due elettrodi esterni a potenziale negativo e uno degli elettrodi interni alla regione di confinamento ad un potenziale sinusoidale $V_{RF}\sin(2\pi\nu_{RF}t)$ con ampiezza tipicamente di 1-5 V e frequenza nel range 1-10 MHz.
Il riscaldamento caotico degli elettroni liberi porta ad una ionizzazione a valanga del gas residuo con conseguente formazione di plasma di elettroni in tempi dell'ordine di 100 ms.

Questo meccanismo è alternativo a quelli che sfruttano l'iniezione di elettroni in trappola mediante sorgenti come termocatodi, fotocatodi o catodi a emissione di campo.
Il fatto di non necessitare di una sorgente esterna rende la generazione RF molto interessante.
D'altro canto l'utilizzo del gas presente all'interno della camera porta alla formazione di un plasma parzialmente neutralizzato in quanto parte degli ioni creati in fase di generazione rimane a sua volta  intrappolata. Come è noto dalla letteratura, la presenza di ioni fa sì che il sistema sia instabile.

Il gruppo ha effettuato uno studio sistematico della dipendenza della generazione RF dalla lunghezza di trappola, dall'ampiezza del _drive_ RF, dall'intensità del campo magnetico e dalla pressione presente all'interno della camera a vuoto, finalizzato a investigare il range di applicabilità ed efficenza della generazione RF (G. Maero et al. <a href="https://doi.org/10.1017/S0022377815000677">Low-power radio-frequency excitation as a plasma source in a Penning-Malmberg trap: a systematic study</a>. J. Plasma Phys. 81 (2015), p. 495810503. DOI: https://doi.org/10.1017/S0022377815000677).
I risultati hanno confermato la possibilità di utilizzare la generazione RF come schema di produzione del plasma alternativo a quelli ad iniezione;
in termini di quantità e densità di carica infatti si ottengono risultati comparabili con i plasmi ottenuti mediante l'impiego di sorgenti esterne. 
Si ha tuttavia lo svantaggio di avere un limitato controllo sulle proprietà del plasma prodotto: 
possono essere generati plasmi di diverso tipo, da colonne molto dense a plasmi diffusi di bassa densità.

Una accurata comprensione dei meccanismi di base della generazione è fondamentale per passare a una manipolazione del plasma (J. R. Danielson, D. H. E. Dubin, R. G. Greaves, and C. M. Surko. <a href="https://doi.org/10.1103/RevModPhys.87.247">Plasma and trap-based techniques for science with positrons</a>. Rev. Mod. Phys. 87, 247. DOI:https://doi.org/10.1103/RevModPhys.87.247) che permetta di generarlo con le caratteristiche desiderate.
Di recente si stanno studiando meccanismi di eccitazione risonante (e non) per comprimere il plasma nel tentativo di ottenere un colonna densa al centro della trappola.
I plasmi diffusi infatti occupano tutta la camera e sono poco ripetibili. In sostanza quello che si ricerca è un modo per ottenere in maniera ripetibile un plasma con determinate caratteristiche,
operazione possibile solo se si conoscono con precisione i meccanismi dinamici della produzione del plasma. 
Fondamentale è anche la conoscenza della risposta di un sistema in continua eccitazione:
non è detto infatti che le ben note manipolazioni adottate sui plasmi iniettati in trappola abbiano lo stesso effetto su quelli sottoposti a eccitazione continua.

Altra peculiarità dei plasmi senza sorgente in presenza del drive RF (se si spegne il drive l'instabilità ionica porta alla perdita del plasma), è la presenza di stati di equilibrio dinamico diversi rispetto ai soliti equilibri 
che si hanno in trappola.
Questi equilibri non banali sono dovuti all'insieme dei diversi fenomeni che occorrono in fase di generazione (che, si ricorda, è un fenomeno di natura caotica).
Uno degli importanti fenomeni osservati è l'esistenza di uno stato di equilibrio fuori asse caratterizzato da una modulazione.
Questo tipo di oscillazione propria del plasma non era mai stata osservata prima e la sua esistenza permette anche di pensare a nuove forme di manipolazione del sistema.



## Ma in fondo perché darsi a tutto questo?

Il plasma è un sistema molto complesso che richiede uno sforzo consistente per poter essere compreso. 
Spiegare da un punto di vista teorico il meccanismo di generazione RF è una vera sfida e per ora sono stati formulati modelli semplificati quanto meno per dare conto della sua efficacia. 
Il grosso del lavoro fatto è di tipo sperimentale e computazionale.

Partecipare alla ricerca in Unimi sui plasmi non-neutri è stimolante, consente di cimentarsi in un lavoro completo, in cui mettersi in gioco sia per quel che riguarda la progettazione dell'esperimento sia per qquel che riguarda la presa dati e la scrittura del software necessario all'analisi. Si ha la possibilità di avere un intero laboratorio per sé e di occuparsi direttamente di tutti gli aspetti del lavoro di ricerca. 
Si ha la possibilità di imparare a gestire una macchina come ELTRAP, dovendo tenere sotto controllo ogni singolo aspetto, dal potenziale degli elettrodi al (banale quanto facile da dimenticare) allineamento della CCD con l'asse della macchina. 
Inoltre la progettazione dell'esperimento passa attraverso uno studio piuttosto approfondito della dinamica del plasma e in particolare delle sue instabilità: per poter indagare determinate caratteristiche bisogna 
sapere ad esempio che tipo di plasma è necessario ottenere (colonna densa di piccolo raggio decentrata, diffuso e a bassa densità, con modulazione ecc...) e quindi bisogna saper fare un appropriato _tuning_ dei parametri sperimentali. 

Concludendo, se siete interessati a vivere un'esperienza di ricerca completa in cui dovete sapere fare un po' di tutto, i plasmi e in particolare il laboratorio di plasmi dell'Unimi fanno al caso vostro.
Per ulteriori informazioni contattate Giancarlo Maero e Massimiliano Romé del gruppo di plasmi dell'università degli studi di Milano agli indirizzi giancarlo.maero@unimi.it e massimiliano.rome@unimi.it .

## Contatti utili

[Giancarlo Maero](mailto:giancarlo.maero@unimi.it)
[Massimiliano Romé](mailto:massimiliano.rome@unimi.it)





























